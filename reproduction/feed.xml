<?xml version="1.0" encoding="utf-8" standalone="yes"?><rss version="2.0" xmlns:atom="http://www.w3.org/2005/Atom"><channel><title>Reproductions on 0xab.de</title><link>/reproduction/</link><description>Recent content in Reproductions on 0xab.de</description><generator>Hugo -- gohugo.io</generator><language>en-us</language><lastBuildDate>Fri, 06 Mar 2020 00:00:00 +0000</lastBuildDate><atom:link href="/reproduction/feed.xml" rel="self" type="application/rss+xml"/><item><title>莊子/內篇/養生主第三</title><link>/reproduction/2020/03/the-fundamentals-for-the-cultivation-of-life/</link><pubDate>Fri, 06 Mar 2020 00:00:00 +0000</pubDate><guid>/reproduction/2020/03/the-fundamentals-for-the-cultivation-of-life/</guid><description>吾生也有涯，而知也无涯。以有涯隨无涯，殆已；已而為知者，殆而已矣。為善无近名，為惡無近刑。緣督以為經，可以保身，可以全生，可以養親，可以盡年。
　庖丁為文惠君解牛，手之所觸，肩之所倚，足之所履，膝之所踦，砉然嚮然，奏刀騞然，莫不中音。合於桑林之舞，乃中經首之會。
　文惠君曰：「嘻，善哉！技蓋至此乎？」
　庖丁釋刀對曰：「臣之所好者，道也，進乎技矣。始臣之解牛之時，所見无非全牛者。三年之後，未嘗見全牛也。方今之時，臣以神遇而不以目視，官知止而神欲行。依乎天理，批大郤，導大窾，因其固然。技經肯綮之未嘗，而況大軱乎！良庖歲更刀，割也；族庖月更刀，折也。今臣之刀十九年矣，所解數千牛矣，而刀刃若新發於硎。彼節者有間，而刀刃者无厚；以无厚入有間，恢恢乎其於遊刃必有餘地矣，是以十九年而刀刃若新發於硎。雖然，每至於族，吾見其難為，怵然為戒，視為止，行為遲。動刀甚微，謋然以解，如土委地。提刀而立，為之四顧，為之躊躇滿志，善刀而藏之。」
　文惠君曰：「善哉！吾聞庖丁之言，得養生焉。」
　公文軒見右師而驚曰：「是何人也？惡乎介也？天與，其人與？」曰：「天也，非人也。天之生是使獨也，人之貌有與也。以是知其天也，非人也。」
　澤雉十步一啄，百步一飲，不蘄畜乎樊中。神雖王，不善也。
　老聃死，秦失弔之，三號而出。
　弟子曰：「非夫子之友邪？」
　曰：「然。」
　「然則弔焉若此，可乎？」
　曰：「然。始也吾以為其人也，而今非也。向吾入而弔焉，有老者哭之，如哭其子；少者哭之，如哭其母。彼其所以會之，必有不蘄言而言，不蘄哭而哭者，是遁天倍情，忘其所受，古者謂之遁天之刑。適來，夫子時也；適去，夫子順也。安時而處順，哀樂不能入也，古者謂是帝之縣解。」
　指窮於為薪，火傳也，不知其盡也。</description></item></channel></rss>